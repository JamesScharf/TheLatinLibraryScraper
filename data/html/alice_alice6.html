<HTML><HEAD>
<TITLE>Alice in Wonderland</TITLE>
</HEAD>
<BODY BACKGROUND="pap2.gif" BGCOLOR="#FFFFFF">
<BR>
<CENTER><FONT SIZE=6>ALICIA IN TERRA MIRABILI</FONT></CENTER>
<P>
<CENTER><FONT SIZE=5>Ludovici Carroll</FONT></CENTER>
<P>
<CENTER><FONT SIZE=4>Latine redditus ab eius fautore vetere gratoque
Clive Harcourt Carruthers</FONT></CENTER>
<P>
<HR>
<HR>
<FONT Size=4>
<P>
<CENTER><B>CAPUT SEXTUM</B></CENTER>
<P>
<CENTER><B>PORCUS ET PIPER</B></CENTER>
<P> 
Ad breve tempus stabat domum intuens miransque quid se deinde facere
oporteret, cum subito pedisequus, vestitu famuli indutus, ex silva cucurrit.
<P> 
Alicia saltem eum pedisequum esse putabat, quod vestitu familiari indutus
esset. Aliter, si facie eius sola iudicaretur, piscem eum esse dixisset.
<P> 
Pedisequus magno sonitu digitis fores pulsavit. Alter pedisequus, similiter
vestitus, eas reclusit. Facie rotunda oculisque magnis ranae similis erat.
Alicia utrumque crispum capillis calce sparsis esse animadvertit.
<P> 
Curiose studuit reperire quid ageretur; itaque e silva ad auscultandum
paululum repsit.
<P> 
Primo Pedisequus Pisciformis de ala epistulam magnam, paene sibi aequalem,
eduxit. Hac alteri tradita, severe dixit: 'Ad Ducissam: invitatio a Regina
ad lusionem pilae et mallei ludendam.'
<P> 
Pedisequus Raniformis, verborum structura paulum mutata, aeque severa voce
pronuntiavit: 'Ab Regina: invitatio ad Ducissam ad lusionem pilae et mallei
ludendam.'
<P> 
Deinde ambo colla profunde flexerunt, ita ut cirri caesariei eorum
implicate sint.
<P> 
Hoc Alicia tantum risit ut retro in silvam ei currendum esset, ne
audiretur. Ubi postea prospexit, Pedisequus Pisciformis abierat; alter
autem humi propter ianuam sedebat, caelum stolide intuens.
<P> 
Alicia ad ianuam timide accessit, eamque pulsavit.
<P> 
'Duabus de causis non opus est ianuam pulsare,' inquit Pedisequus. 'Primo,
quod ego aeque ac tu citra ianuam sum; deinde, quod intus tantus strepitus
fit ut nemo prorsus te audire possit.'
<P> 
Strepitus certo incredibilis intus fiebat. Ululatus continui et sternumenta
erant, et subinde fragor maximus audiebatur, quasi patella aut cortina
confracta esset.
<P> 
'Quomodo ergo intrare possum?' inquit Alicia.
<P> 
'Operae pretium ostium pulsare fortasse esset" Pedisequus porro negligenter
dixit, 'si ianua inter nos esset. Si tu, exempli gratia, intus esses,
pulsare posses, ut te foras ire sinerem.'
<P> 
Quamdiu loquebatur, in caelum suspiciebat, id quod Aliciae inurbanum esse
videbatur.
<P> 
'Sed fortasse aliter facere non potest,' sibi dixit; 'oculi eius tam paene
in summo capite sunt. Mihi saltem roganti respondere potest. Quomodo
intrare possum?' clara voce iteravit.
<P> 
'Hic residebo' Pedisequus inquit, 'ad diem crastinum -'
<P> 
Illo ipso tempore ianua domus aperta est; catinus magnus, ad caput
Pedisequi recte evolans, nasum eius strinxit, et contra arborem quandam
post tergum eius confractus est.
<P> 
'- aut fortasse ad diem perendinum,' Pedisequus porro simili voce dixit,
perinde ac si nihil accidisset.
<P> 
'Quomodo intrare possum?' clariore voce Alicia iteravit.
<P> 
'Debesne omnino intrare?' inquit Pedisequus; 'id sane primum diiudicandum est.'
<P> 
Sine dubio verum id fuit: at sic commoneri Aliciae displicuit.
<P> 
'Odiosum vere est,' sibi mussitavit, 'animalia omnia sic disputare. Satis
est ad mentem cuivis alienandam.'
<P> 
Pedisequo opportunum esse videbatur dictum suum aliquantum mutatum repetere.
<P> 
'Hic residebo,' inquit, 'per intervalla ad dies complures.'
<P> 
'Sed quid ego debeo facere?' inquit Alicia.
<P> 
'Quidquid tibi libet,' inquit Pedisequus, et sibilum edidit.
<P> 
'Usui non est cum eo colloqui,' Alicia desperanter dixit. 'Plane fatuus
est!' lanua aperta intravit.
<P> 
Intra ianuam protinus in magnam culinam iniit, omnino fumi plenam. Ducissa
in medio in tripode infantem nutriens sedebat. Coqua super focum se
inclinabat, magnoque in lebete ius miscebat.
<P> 
'Nimium certe piperis in eo iure est!' Alicia sibi dixit; vix prae
sternumentis loqui poterat.
<P> 
Nimium profecto piperis erat in aere. Etiam Ducissa aliquando sternutabat;
infans vero perpetuo aut stemutabat aut ululabat. Sed coqua atque feles
magna quae ad focum iacebat et risu ingenti rictum diducebat solae non
sternuebant.
<P> 
'Velim, sis, scire,' Alicia timide dixit (nam dubitabat num urbanum esset
ut prima loqueretur), 'cur feles vestra sic rictum diducat?'
<P> 
'Feles Cestriana est , inquit Ducissa, 'rictum igitur diducit. Porce!'
<P> 
Hoc tanta vi violentiaque clamavit ut Alicia trepidaret. Statim autem
intellexit infantem, non se, appellari. Itaque animo collecto porro dixit:
'Nesciebam feles Cestrianas semper rictum diducere: nesciebam quidem feles
rictum diducere posse.
<P> 
'Omnes id possunt,' ait Ducissa, 'et pleraeque id faciunt.'
<P> 
'Egomet nullas cognovi quae id faciant,' Alicia comiter dixit; gratum enim
ei erat sermonem conferre.
<P> 
'Tute non multum cognovisti,' inquit Ducissa; 'nempe id constat.'
<P> 
Talis vocis sonus Aliciae multum displicuit, itaque se de quapiam alia re
colloqui oportere arbitrata est.
<P> 
Dum deliberat quid disserere deberet, coqua, lebete iuris de foco remoto,
confestim ad Ducissam infantemque omnia iactare coepit quae manu contingere
poterat.
<P> 
Ferramenta foci primum iactavit; deinde passim vasa culinaria et catillos
et patellas. Ducissa haec neglexit, etiam cum eis percuteretur, infansque
tantum usque ululabat ut non omnino iudicari posset utrum ictibus
laederetur necne.
<P> 
'Te imploro, cave ne quid noxae facias!' Alicia clamavit, dum metu perculsa
trepidat. 'Vae! Nasum amorum laeditur.' Vas maius solito praetervolaverat
et naso infantem tantum non privaverat.
<P> 
'Si omnes res suas curent, orbis terrarum multo celerius quam ut nunc est
rotetur,' Ducissa rauce fremuit.
<P> 
'Minime expediat hoc fieri,' inquit Alicia, quae occasione scientiae suae
aliquo modo monstrandae gaudebat. 'Cogitadum, quantum diem ac noctem id
officiat. Orbis terrarum scilicet horis viginti quattuor circum axem
circumvertitur -'
<P> 
'Dicisne de asciis?' ait Ducissa. 'Caput eius abscide!'
<P> 
Alicia coquam anxie observavit, ne fortasse monito obediret. Haec autem
industrie ius miscebat, neque audivisse videbatur. Itaque porro dixit:
<P> 
'Horis, credo, viginti quattuor: aut fortasse duodecim -'
<P> 
'Ne me moleste exercueris!' inquit Ducissa. 'Numerorum me semper taedet!'
<P> 
Deinde infantem rursus nutrire coepit, dum ei aliquid lallat atque post
quemque versum eum violenter quatit:
<P> 
<CENTER>'Infantem tuum increpa,<BR>
            &nbsp;&nbsp;&nbsp;&nbsp;Et tunde sternutantem;<BR>
         Molestus esse tantum vult,<BR>
           &nbsp;&nbsp;&nbsp;&nbsp;Praebendo se vexantem.</CENTER>
<P> 

<CENTER> CHORUS<BR>
  (cuius participes erant coqua et infans)<BR>
 'Au! Au! Au!'</CENTER>
<P> 
Dum Ducissa secundam versuum seriem cantat, infantem sursum deorsum
iactabat. Misellus infans tantum ululabat ut Alicia verba vix audire posset:
<P> 
<CENTER>'Infantem meum increpo,<BR>
           Et tundo sternutantem;<BR>
         Delectat namque piper hunc<BR>
            Subinde approbantem.'</CENTER>
<P> 

<CENTER> CHORUS<BR>
                'Au! Au! Au!'</CENTER>
<P> 
'Em! Tibi licet eum paulum fovere, si vis!' Ducissa Aliciae dixit; et simul
infantem ad eam iecit. 'Oportet me parari ad lusionem pilae et mallei
ludendam.'
<P> 
Ex culina properavit. Coqua in eam abeuntem sartaginem coniecit, quae
tantum non eam percussit.
<P> 
Alicia infantem difficulter comprehendit, nam parvulus erat forma corporis
inusitata, atque brachia cruraque passim extendebat.
<P> 
'Simillimus stellae marinae est,' Alicia putabat.
<P> 
Ut eum comprehendit, parvulus miser cum strepitu velut machinae vapore
impulsae anhelabat. Usque se contorquebat et rursus corrigebat; itaque
breve tempus Alicia eum vix tenere poterat.
<P> 
Ut primum ea repperit quo modo eum portare oporteret (necesse enim habebat
membra eius nodi modo flectere, deinde dextram aurem pedemque sinistrum
arte retinere ne se expediret), eum foras exportavit.
<P> 
'Nisi hunc parvulum mecum abducam,' Alicia putabat, perpaucis diebus eum
interiment. Nonne si eum relinquam, homicidium fiat?'
<P> 
Verba extrema clare locuta est; ad haec parvulus, qui sternuere iam desiit,
grunnivit.
<P> 
'Noli grunnire;' ait Alicia, 'non sic omnino loqui debes.'
<P> 
Infans iterum grunnivit. Alicia faciem eius anxie contemplata est, si quid
forte ei accidisset.
<P> 
Sine dubio silus erat; rostrum habebat magis quam nasum verum. Et oculi
eius multo minores fiebant quam infanti esse solent. Aliciae prorsus res
tota suspecta erat.
<P> 
'At fortasse tantum singultabat,' sibi dixit; et oculos iterum contemplata
est, si quae lacrimae eis inessent.
<P> 
Nullae lacrimae inerant.
<P> 
'Si te in porcum conversurus es, parvule,' Alicia serio dixit, 'non amplius
te curabo. Memento hoc!'
<P> 
Parvulus misellus denuo singultavit (fortasse grunnivit; res diiudicari non
potuit). Aliquantum temporis silentio progrediebantur.
<P> 
Alicia secum reputare incipiebat, 'Si hunc parvulum domum duxero, quid eo
faciam?', cum is tam vehementer grunnivit ut ea faciem eius trepide
contemplaretur.
<P> 
Hic non iam perperam iudicari potuit; nunc infans non alius quam porcus erat.
<P> 
Aliciae absurdum quidem esse visum est animal ultra portare. Itaque humum
id deposuit; et contenta erat quod id quiete in silvam cucurrit.
<P> 
'Si adolevisset,' sibi dixit, 'puer valde deformis fuisset; in praesentia,
ut puto, porcus satis formosus est.'
<P> 
De puellis aliis et pueris sibi notis meditari coepit, qui merito porci
fieri possent.
<P> 
'Si modo recta ratio nota esset, qua mutarentur -' sibi dicebat, cum
necopinato Felem Cestrianam non procul in ramo arboris sedentem conspexit.
<P> 
Feles, Aliciam conspicata, solum rictum diduxit. Ei benigna esse visa est;
sed, quod ei ungues longissimi plurimique dentes erant, eam placare se
debere statuit.
<P> 
'Dulcissima Feles Cestriana,' timide dixit, cum nesciret num id nomen Feli
placeret. Ea tamen modo paulo latius nctum diduxit.
<P> 
'Eia! Comis adhuc est,' putabat Alicia. Porro dixit: 'Velisne, sis, mihi
dicere, quam in partem hinc me ire oporteat?
<P> 
'Multum interest quo ire velis,' Feles dixit.
<P> 
'Mea non multum refert quo eam -' inquit Alicia.
<P> 
'Non ergo interest qua via eas, Feles dixit.
<P> 
'- dummodo aliquo perveniam,' Alicia explanavit.
<P> 
'Nempe id certe perficies,' inquit Feles, 'si satis diu ambulabis.'
<P> 
Hoc negari non potuit; itaque Alicia aliud rogavit.
<P> 
'Quales homines hic circa habitant? '
<P> 
'Ab hoc latere,' Feles pede dextro gesticulatus dixit, 'Petasorum Venditor
habitat; ab altero latere' (pede sinistro gesticulatus) 'Lepus Martius
habitat. Vise utrumvis; uterque mente alienata est.'
<P> 
'At nolo cum hominibus insanis esse,' Alicia inquit.
<P> 
'Id devitari non potest,' Feles inquit; 'omnes hic insani sumus. Ego insana
sum. Tu insana es.'
<P> 
'Cur existimas me insanam esse?' Alicia rogavit.
<P> 
'Necesse est,' inquit Feles; 'aliter huc non adiisses.'
<P> 
Alicia, quamquam id verum argumentum non putabat, perseveravit: 'Quomodo
scis te insanam esse?'
<P> 
'Primum scilicet,' Feles inquit, 'canis non insanus est. Concedisne hoc?'
<P> 
'Nimirum,' inquit Alicia.
<P> 
'Canis porro,' Feles processit, 'iratus scilicet fremit, contentusque
caudam agitat. Ego contra contenta fremo et irata caudam agito. Ego ergo
sum insana.'
<P> 
'Murmur te facere potius dicam quam fremitum,' ait Alicia.
<P> 
'Quidlibet dicas,' ait Feles. 'Hodiene cum Regina lusionem pilae et mallei
lusura es?'
<P> 
'Id mihi pergratum sit,' Alicia dixit, 'sed nondum vocata sum.
<P> 
'Me ibi videbis,' Feles dixit, et statim evanuit.
<P> 
Cum Alicia rebus inusitatis adsuesceret, non multum ei mirum id fuit. Locum
etiam intuebatur ubi fuerat, cum Feles subito denuo apparuit.
<P> 
'Dic, sodes,' Feles inquit: 'Quid infante factum est? Rogare paene oblita
eram.'
<P> 
'Mutatus est in suem,' Alicia placide respondit, quasi Feles convenienter
naturae revenisset.
<P> 
'Id credebam futurum esse,' Feles dixit, et rursus evanuit.
<P> 
Alicia paulum exspectavit, si forte eam rursus videret. Cum non appareret,
post paulum in eam partem pergere coepit qua Lepus Martius habitare
dicebatur.
<P> 
'Petasorum venditores antehac vidi,' sibi dixit. 'Lepus Martius me multo
magis oblectabit. Fortasse, cum nunc mensis Maius sit, cerritus non erit;
non saltem tam insanus quam mense Martio erit.'
<P> 
Simul sursum conspexit: Feles redierat, et in arboris ramo sedebat.
<P> 
'Dixistine "suem" an "gruem"?' Feles inquit.
<P> 
'"Suem" dixi,' Alicia respondit. 'Et molestum mihi est te tam subito
apparere et evanescere. Vertigine me afficis!'
<P> 
'Bene mones!' Feles dixit. Nunc lentissime evanuit; extrema cauda prima
obscurata est, postremus rictus, qui aliquamdiu, postquam ceterum recessit,
restabat.
<P> 
'Felem sane sine rictu saepe vidi,' Alicia meditata est, 'sed rictum sine
fele numquam vidi! Res est omnium maxime singularis quas umquam vidi!'
<P> 
Non multo longius progressa erat, cum domum Leporis Martii conspexit.
Confidebat utique hanc domum veram esse, quod fumi emissaria in formam
aurium figurata sunt atque tectum villis opertum est.
<P> 
Tanta altitudine erat domus, ut ei appropinquare nollet dum sinistra boleti
parte adrosa ad altitudinem circiter duorum pedum aucta esset.
<P> 
Ad domum etiam tunc satis timide accessit, dum sibi dicit; 'Fortasse Lepus
Martius nihilominus cerritus sit! Haud scio an potius ad Petasorum
Venditorem visendum ire debuerim!'
<P>
<HR>
<HR>
<CENTER><TABLE BORDER=0 CELLSPACING=15 CELLPADDING=0 ALIGN=Center>
<TR>
	<TD><A HREF="alice.html">Alice in Wonderland</A>
	<TD><A HREF="contemp.html">Contemporary Latin</A>
	<TD><a href="index.html">The Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>

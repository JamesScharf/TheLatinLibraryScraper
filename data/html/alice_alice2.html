<HTML><HEAD>
<TITLE>Alice in Wonderland</TITLE>
</HEAD>
<BODY BACKGROUND="pap2.gif" BGCOLOR="#FFFFFF">
<BR>
<CENTER><FONT SIZE=6>ALICIA IN TERRA MIRABILI</FONT></CENTER>
<P>
<CENTER><FONT SIZE=5>Ludovici Carroll</FONT></CENTER>
<P>
<CENTER><FONT SIZE=4>Latine redditus ab eius fautore vetere gratoque
Clive Harcourt Carruthers</FONT></CENTER>
<P>
<HR>
<HR>
<FONT Size=4>
<P>
<CENTER><B>CAPUT SECUNDUM</B></CENTER>
<P>
'NECOPINATIUS, etiam necopinatius!' inquit Alicia. (Tantum stupebat ut ad
praesens facultas recte loquendi eam omnino desereret.)
<P>
'Distendor nunc velut maximum omnium telescopium! Pedes, valete!'
<P>
(Cum enim pedes suos despiceret, tam procul esse videbantur ut vix in conspectu essent.)
<P>
'Ei! Pedes miselli, quisnam vobis dehinc induet soleas et tibialia,
deliciae? Certum est me non posse! Procul ero multo magis quam ut vos
        curem. Res vobis gerendae erunt quam bene poteritis.'
<P>
'Sed benevola eis esse debeo,' secum reputabat Alicia, 'aut forte non in
cedent quo modo ego ire volam! Quid enim? Soleas novas semper Saturnalibus
eis dabo.'
<P>
Et usque cogitabat quomodo id efficeret.
<P>
'Soleas oportet a gerulo apportari; et quam mirum mihi erit dona ad meos
ipsius pedes mittere! Quamque inusitate inscribetur fasciculus!
<P>
<CENTER>      'Alicia Pedi Suo Dextro S. P. D.,<BR>

                In Stragulo,<BR>

                Prope Focum.'</CENTER>
<P>
'Eia vero! Quam inepta dico!'
<P>
Eo ipso tempore caput eius percussit tectum atrii. Nunc vero paulo amplius
pedes novem alta erat. Itaque clave aurea parva recuperate ad ianuam horti
properavit.
<P>
Misellam Aliciam! Cum in uno latere decumberet, in hortum uno oculo
perspicere solum poterat. At eo penetrate multo magis praeter spem erat
quam antea.
<P>
Ea considit, et rursus lacrimare coepit.
<P>
'Te pudere oportet,' ait Alicia, 'puella grandis ut es,' (quod iuste dicere
poterat!), 'eo modo usque lacrimare. Desistedum confestim!'
<P>
Sed nihilo minus flebat, atque lacrimas abundanter fudit usque eo donec
stagno circumdata est magno, fere quattuor digitorum in altitudinem, quod
per dimidiam atrii partem patebat.
<P>
Paulo postea levem pedum crepitum procul audivit. Lacrimas festinanter
abstersit, ut videret quid veniret.
<P>
Cuniculus Albus erat qui redibat, nitide vestitus; in altera manu manicas
candidas haedina aluta factas, in altera flabellum satis magnum portabat.
<P>
Citato gradu properanter advenit; simulque sibi mussitabat: 'Ei, Ducissa,
Era Nobilis! Nonne profecto saeva erit si mihi praestolari eam coegero!'
<P>
Alicia tantum desperavit ut parata esset opem a quovis petere. Itaque ut
Cuniculus prope advenit, voce submissa et verecunda sic incepit: 'Domine,
te precor, sis,----'
<P>
Cuniculus violenter trepidavit; et manicis candidis flaberoque deiectis in
tenebras se abripuit quam celerrime potuit.
<P>
Alicia flabellum manicasque sustulit; et, cum atrium vaide calidum esset,
flabellum huc illuc agitabat dum usque loquitur.
<P>
'Eheu! Quam mirum in modum omnia hodie se habent! Heri autem res ut
solebant agebantur. Miror num nocte transmutata sim. Agedum; eramne
profecto eadem cum hodie mane lectulo surrexi? Haud scio an meminerim me
mihi visam esse paulo dissimilem esse.
<P>
Sed si eadem non sum, porro quaerendum est: Quisnam sum ego? Is quidem
nodus praecipuus est.'
<P>
Et considerare coepit omnes sibi notas puellas quae ei aequales natu erant,
si forte quapiam earum mutata esset.
<P>
'Certe scio me non Luciam esse,' inquit Alicia, 'nam ea longis cirris est
crinita; meae autem crines nullos omnino cirros habent. Et scio me Mariam
esse non posse; nam ego plurima novi, at illa tantillum quidem novit!
<P>
Praeterea ea est ea, et ego sum ego, et - Eheu! Quam ambiguum est!
Conabor probare num adhuc noverim omnia quae novisse solebam. Agedum!
Quater quina sunt duodecim, et quater sena sunt tredecim, et quater septena
sunt - Eheu! Sic viginti numquam attingam!
<P>
Multiplicationis tamen non refert: geographiam probemus. Londinium est
caput Lutetiae, et Lutetia est caput Romae, et Roma - Non ita est: certe
scio id plane falsum esse!
<P>
Fieri non potest quin in Mariam mutata sim! Recitare conabor 'Ut apicula
-'; et manibus in gremio compressis velut dictata recitaret, versus
repetere coepit.
<P>
Sed vox eius sonum subraucum insolitumque edidit; et verba carminis
sonabant aliter quam ut solebant:

<BLOCKQUOTE>          'Ut caudam crocodilus, ecce, parvus<BR>

          Curat continuo suam nitentem;<BR>

          Lympha Niliaca irrigat lavatque<BR>

          Squamas segniter aureas adusque!<BR>


          Quam rictus hilares frequenter edit!<BR>

          Ungues ordine callideque pandit;<BR>

          Malis pisciculos capit benigne<BR>

          Subridentibus, hosce pellicitque.'</BLOCKQUOTE>

'Certe scio illa verba recta non esse,' inquit misella Alicia; oculisque
lacrimis suffusis poffo dixit: 'Nihilominus me oportet Mariam esse. Eundum
mihi erit habitandumque in illa casula incommode.
<P>
Sic mihi erunt fere nullae res lusoriae; et plurima discenda erunt!
<P>
Immo vero consilium cepi: si ego Maria sum, hic infra manebo! Frustra
capitibus in cavum demissis dicent: 'Sursum sis reveni, deliciae!'
<P>
Tantum suspiciam et dicam, 'Quisnam sum ego? De hoc primo me certiorem
facere vobis opus est: deinde, si iuvabit quod illa sum, quaequae est,
sursum veniam; si minus, hic infra manebo dum puella alia fiam.'
<P>
'Sed vae mihi!' inquit Alicia, lacrimis subito effusis, 'Eos valde velim
capita deorsum esse demissuros! Me maxime taedet hic solam esse!'
<P>
Dum ita dicit, desuper intuita est manus suas; admirata est se alteram
manicarum candidarum Cuniculi, dum loqueretur, induisse.
<P>
'At quomodo id facere potui?' secum reputabat. 'Oportet me rursus minorem
fieri.'
<P>
Exsurrexit et ad mensam ivit ut se ea metiretur. Quantum accurate
coniectare poterat, ea nunc erat circiter duos pedes alta, et rapide usque
minuebatur.
<P>
Mox repperit causae esse flabellum quod teneret; et id properanter deiecit
antequam prorsus evanesceret.
<P>
'Aegre quidem id periculum effugi!' inquit Alicia, quae mutatione subita
satis territa est, gaudebat tamen quod adhuc exstabat.
<P>
'Nunc saltem ad hortum perveniam!'
<P>
Celerrime rursus cucurrit ad parvam ianuam. Sed infeliciter ianuam denuo
clausam invenit, et parva clavis aurea ut antea in mensa vitrea sita est.
<P>
'Res difficilior est quam umquam antea,' sibi dixit puella misera, 'nam
numquam prius tam parva eram quam nunc! Re vera non ferendum est!'
<P>
His verbis dictis pes eius vestigio lapsus est, et statim mento tenus in
aquam salsam immersa est. Primo putabat se aliquo modo in mare decidisse.
'Si ita est,' sibi inquit, 'via ferrata redire potero.'
<P>
(Alicia semel tantum litus marinum viserat: et inde opinionem habebat ut
putaret, quocumque in litore Angliae eas, reperiri aliquot tuguria
balnearia in mari, pueros complures palis ligneis in arena fodientes,
deinde tecta deversoria ordine disposita, atque post ea stationem in via
ferrata.)
<P>
Brevi tamen comperit se in stagno lacrimarum esse quas fudisset quo tempore
novem pedes alta esset.
<P>
'Velim me non tantum lacrimavisse!' Alicia inquit, dum circum natat
modumque egressus petit. 'Nunc igitur poenae mihi erit ut meis ipsius
lacrimis submergar! Hand dubie id insolitum erit! At omnia hodie insolita
sunt.'
<P>
Tunc vero aliquid audivit in stagno non procul aquam ictibus verberare.
Propius ea natavit ut comperiret quid esset.
<P>
Primo putabat oportere esse phocam aut hippopotamum; sed reminiscens quam
parva ipsa nunc esset, percepit solum murem esse, qui simili modo atque
ipsa in aquam inciderat.
<P>
'Usuine esset' secum reputabat Alicia, 'cum hoc mure colloqui? Omnia hic
infra tam mira sunt ut veri simile mihi videatur eum scire loqui. Certe
experiri nihil nocebit.'
<P>
Itaque loqui coepit: 'O mus, scisne quomodo ex hoc stagno emergere possis?
Sane quam taedet me hic circum natare, 0 mus!'
<P>
(Alicia putabat sic recte murem adloqui oportere. Nihil eiusmodi antea
fecerat; sed meminerat se in fratris libro grammatico vidisse: 'Mus - muris
- muri - murem - O mus!')
<P>
Mus satis curiose eam intuebatur; ei videbatur uno ex ocellis suis nictare,
sed nihil dixit.
<P>
'Linguam meam fortasse non comprehendit' Alicia cogitabat. 'Sine dubio mus
Gallicus est, qui in Angliam una cum Gulielmo Victore transvectus est.'
<P>
(Alicia enim, quamquam multa de rebus historicis cognoverat, non bene
intellexit quot annis abhinc res gestae essent.)
<P>
Itaque loqui rursus coepit: 'Oÿ est ma chatte? ' Haec erant prima verba in
libro eius quo linguam Gallicam in schola discebat.
<P>
Mus subito ex aqua saluit, et totus metu tremere videbatur.
<P>
'Ei, ignosce mihi!' Alicia cito exclamavit, quod timebat ne exiguum animal
laesisset. 'Prorsus oblita sum te felibus non delectari.'
<P>
'Dicisne me felibus non delectari!' Mus voce acuta iracunde clamavit. 'Num
te feles delectarent, si esses ego?'
<P>
'Fortasse vero me non delectarent,' inquit Alicia, voce blanda. 'Noli hoc
irasci. Velim tamen me tibi felem nostram Dinam monstrare posse. Ut opinor,
feles tibi voluptati sint, si modo eam videre possis.'
<P>
'Dulcis quidem et placida est,' Alicia paene immemor porro sibi dixit, dum
in stagno segniter natat. 'Ad focum suaviter sedere solet, dum gaudio
murmurat, pedesque lambit, osque lavat.'
<P>
'Dulcis et mollis est quam foveas - et mures sollerter captat - ai, ignosce
mihi,' iterum dixit Alicia. Nunc enim Mus prorsus horrebat; et ea pro certo
habebat eum re vera irasci.
<P>
'Non amplius nos de Dina loquemur, si id potius habes.'
<P>
'Nosne quidem dicis?' Mus dixit, qui ad imam caudam contremiscebat. 'Num
opinaris me quidem de tali re loqui velle? Gens nostra semper feles oderat;
tam foedae sunt et abiectae et sordidae! Ne istud vocabulum iterum audiam!'
<P>
'Non vero id audies!' dixit Alicia, quae alias res disserere properavit.
'Amasne - diligisne canes?'
<P>
Mus nil respondit: itaque Alicia porro studiose dixit, 'In nostra vicinia
est quidam parvulus dulcisque canis. Eum velim tibi monstrare. Parvus canis
venaticus est, oculis claris longisque villis crispis et flavis! Et
recuperare solet ea quae proicias, et clunibus subsidens cibum petere, et
multa alia quorum dimidium non recordor.'
<P>
'Agricolae cuiusdam est, qui affirmat eum propter utilitatem sibi sex
milibus sestertium quotannis valere. Ornnes enim mures interimit - vae
mihi!' maeste inquit Alicia, 'vereor ne eum denuo laeserim!'
<P>
Mus enim longe ab ea quam celerrime natabat, et, ut ibat, stagnum agitabat.
Itaque eum revocavit abeuntem: 'Care Mus! Fac, sis, revenias, et nihil aut
de felibus aut de canibus colloquemur, si tibi non grati sunt!'
<P>
Hoc audito, Mus reversus lente rursus ad earn natavit. Aliciae videbatur
ira pallidus esse; voce suppressa et tremebunda dixit: 'Ad litus stagni
eamus. Tum tibi omnia narrabo quae expertus sum; et tu intelleges cur feles
et canes oderim.'
<P>
Confestim ire eos oportebat, nam stagnum satis stipatum fiebat volucribus
et animalibus, quae inlapsa erant. Anas erat, et Dodo et Psittacus et
Aquila, et alia compluria animalia rara.
<P>
Alicia praeeunte, tota multitude ad litus natavit.
<P>
<HR>
<HR>
<CENTER><TABLE BORDER=0 CELLSPACING=15 CELLPADDING=0 ALIGN=Center>
<TR>
	<TD><A HREF="alice.html">Alice in Wonderland</A>
	<TD><A HREF="contemp.html">Contemporary Latin</A>
	<TD><a href="index.html">The Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>

<HTML><HEAD>
<TITLE>Alice in Wonderland</TITLE>
</HEAD>
<BODY BACKGROUND="pap2.gif" BGCOLOR="#FFFFFF">
<BR>
<CENTER><FONT SIZE=6>ALICIA IN TERRA MIRABILI</FONT></CENTER>
<P>
<CENTER><FONT SIZE=5>Ludovici Carroll</FONT></CENTER>
<P>
<CENTER><FONT SIZE=4>Latine redditus ab eius fautore vetere gratoque
Clive Harcourt Carruthers</FONT></CENTER>
<P>
<HR>
<HR>
<FONT Size=4>
<P>
<CENTER><B>CAPUT QUINTUM</B></CENTER>
<P>
<CENTER><B>QUOD ERUCA SUASIT</B></CENTER>
<P>
Diu silentio Eruca et Alicia inter se intuebantur. Eruca tandem tubulo
tabaci de ore extracto voce languida et semisomna eam adlocuta est.
<P>
'Quis es tu?' Eruca inquit.
<P>
Hoc dictum non magno stimulo erat ad sermonem incipiendum.
<P>
Alicia verecunde respondit: 'Id quidem in praesenti vix scio, domine. Scio
saltem quis fuerim, cum hodie mane surrexi. Sed ex eo tempore mihi videor
compluries esse mutata.'
<P>
'Quid illo significas?' Eruca severe dixit. 'Expedi sententiam tuam!'
<P>
'Vereor, domine, ut meam ipsius sententiam expedire possim,' inquit Alicia,
'quod videlicet ipsa non sum ego.'
<P>
'Non video,' Eruca dixit.
<P>
'Timeo ut melius id explicare possim,' Alicia comiter respondit, 'nam
praesertim id ipsa non intellego. Et tantum uno die magnitudine variare
animum perturbat.'
<P>
'Minime vero,' inquit Eruca.
<P>
'Tibi fortasse nondum hoc usui venit,' inquit Alicia, 'sed cum in
chrysallidem mutata eris (quod aliquando scilicet fiet), deinde postea in
papilionem, nonne tibi satis mirum videbitur?'
<P>
'Minime hercle vero,' inquit Eruca.
<P>
'Forsitan sensus tui non eidem sint,' Alicia dixit. 'Quod ad me attinet,
mihi maxime mirum videatur.'
<P>
'Tibi quidem!' Eruca fastidiose dixit. 'Quis tu es?'
<P>
Sic serrno eis ab integro renovatus est.
<P>
Molestius Aliciae erat quod Eruca tam compresse loquebatur; itaque
fastidiose voce severa dixit: 'Puto te primam dicere debere quis tu sis.'
<P>
'Quam ob rem?' dixit Eruca.
<P>
Hic etiam Alicia haerebat. Cum ea causam idoneam praebere non posset, atque
Eruca mente ingratissima esse videretur, discedere coepit.
<P>
'Reveni huc!' Eruca eam revocavit abeuntem. 'Aliquid volo dicere quod magni
momenti est!'
<P>
Hoc saltem spem Aliciae excitavit. Reversa igitur rediit.
<P>
'Ne irata sis!' Eruca dixit.
<P>
'Idne est omne quod dicere vis?'inquit Alicia; iracundiam suam quantum
poterat cohibuit.
<P>
'Non est,' inquit Eruca.
<P>
Alicia exspectare constituit; nihil enim aliud ei erat quod faceret, et
Erucam aliquid dicturam esse sperabat quod audire opus esset.
<P>
Aliquamdiu silentio fumum exsugebat Eruca. Denique brachiis solutis tubulum
rursus ore detraxit.
<P>
'Putasne ergo te mutatam esse?' inquit.
<P>
'Vereor ne ita sit, domine!' inquit Alicia. 'Reminisci non possum quae
solebam; et iterum atque iterum fio aut maior aut minor.'
<P>
'Quae reminisce non potes?' dixit Eruca.
<P>
'lam conata sum "Ut Apicula Industria" recitare, sed verba omnia aliter
evenerunt quam volui,' Alicia voce tristi respondit.
<P>
'Pronuntia "Grandis es aevo, pater Gulielme",' Eruca dixit.
<P>
Alicia, manibus compresses, recitare coepit:
<BLOCKQUOTE>
        'Grandis es atque senex, pater, aevo,' filius inquit,<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;'Crinibus es canis; et caput est niveum.<BR>
        Atqui stare soles capite infra saepe reverso;<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Prave nonne facis, tam quia tute senex?'<BR>
        Respondit pater haec nato: 'Iuvenis metuebam<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ne cerebri noxam munera susciperent;<BR>
        Sed postquam mihi certum est esse nihil cerebella,<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Hoc iterum atque iterum multimodis facio.'<BR>
        'Tu grandaevus re vera es,' iuvenis repetivit,<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;'Pingue saginatus fis et obesus adhuc;<BR>
        At pedibus superis retro in portam saluisti -<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dic, hoc insolitum quid modo significat?'<BR>
        Canitiem quatiens dedit inde sagacia dicta:<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;'A puero articulos flexibiles teneo,<BR>
        Nardo hoc permulcens (pretio cistellula venit<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Denari); sine me vendere nunc aliquas.'<BR>
        'Debilibus maxillis atque senilibus,' inquit,<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;'Sebum mandere quis, nilque magis rigidum.<BR>
        Sed tamen anseris ossa vorasti non sine rostro;<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Omnia mandisti. Quomodo tale potes?'<BR>
        Reddidit haec pater: 'Ad legum studium puer ivi;<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Res cum matre tua semper adhuc agito.<BR>
        Inde valens malis factus nervosque ego adeptus<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vim sermonis eam perpetuo tenui.'<BR>
        Te insuper aevo grandem,' postibi sic adulescens,<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;'Aeque nunc oculis quis reputet stabilem?<BR>
        At naso extremo rectam anguillam tenuisti.<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vero habilissimus es; solvere remne potes?'<BR>
        'Ter responsa dedi nunc, a te terna rogatus;<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Praesta plus decoris;' sic pater. 'Id satis est.<BR>
        Mene opus est nugas has continuo tolerare?<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;I cito; nam si non, plurima damna dabo!'
</BLOCKQUOTE>

'Non recte pronuntiatum est,' Eruca dixit.
<P>
'Non vero omnino recte, opinor,' Alicia timide dixit. 'Aliquot verba nescio
quo modo mutata sunt.'
<P>
'Totum ab initio mendosum est,'Eruca vehementer dixit.
<P>
Aliquantum temporis silentium fuit. Eruca prima locuta est.
<P>
'Qua magnitudine vis esse?' rogavit.
<P>
'Non multum mea interest quam magna sim,' Alicia properanter respondit.
'Sed, ut scis, non sane placet toties mutari.'
<P>
'Non scio,' inquit Eruca.
<P>
Alicia nihil dixit. Nemo umquam antea ei toties contradixerat, et sensit se
iracundam fieri.
<P>
'Contentane es, ut nunc te habes? ' dixit Eruca.
<P>
'Domine, velim quidem paululo maior esse, si non recusas,' inquit Alicia.
'Miserum est quemlibet tres digitos altum esse.'
<P>
'Altitudo maxime idonea est,' Eruca irate dixit, dum se sursum tollit
(exacte tres digitos alta erat).
<P>
'Sed non ad hoc sum assueta!' Alicia misere se excusavit.
<P>
Et secum reputabat: 'Utinam haec animalia ne animo tam facile offenso essent!'
<P>
'Tandem aliquando ad id eris assueta,' dixit Eruca. Tubulo rursus in os
inserto, de integro fumum exsugebat.
<P>
Alicia nunc aequo animo exspectabat dum iterum loqui vellet. Mox Eruca,
tubulo de ore extractor semel atque iterum oscitavit, et se concussit.
<P>
Tum de boleto descendit et in herbam repsit. Dum abit, solum dixit:
'Alterum latus magnitudine te augebit, alterum deminuet.'
<P>
'Cuius rei latus alterum?' Alicia sibi dixit.
<P>
'Latus alterum boleti,' Eruca dixit, velut si Alicia clara voce rogavisset.
Deinde e conspectu discessit.
<P>
Alicia, in cogitatione defixa, breve tempus boletum observabat; discernere
conabatur duo eius latera. Quoniam omnino rotundus erat, rem solvere
difficillimum erat.
<P>
Denique tamen brachia sua, quantum poterat, circum boletum distendit, et
manu utraque fragmentum de margine abrupit.
<P>
'Utrum autem utrumque potest?' sibi dixit; et experiendi causa de dextro
fragmentum paulum gustavit. Statim ictu vehementi infra mentum suum
percussa est. Mentum eius pedes suos pulsaverat.
<P>
Quamquam hac subita mutatione multum territa est, tempus non esse perdendum
putabat; nam celeriter deminuebatur.
<P>
Itaque confestim partem frusti alterius edere coepit. Mentum eius tam arte
contra pedem compressum est ut os aperire vix posset. Postremo autem hoc
effecit; et paulum frusti sinistri devoravit.
<P>
'Bene quidem est! Caput meum demum solutum est!' Alicia laete dixit. Cito
autem trepidavit, nam umeri eius, ut ei videbatur, evanuerant.
<P>
Ut despexit, nihil videre potuit praeter collum praelongum, quod e
fluctibus frondis viridantis longe infra iacentibus velut stirps surgere
videbatur.
<P>
'Quaenam sunt omnia illa viridia?' Alicia dixit. 'Et quo umeri mei
recesserunt? O manus misellae, cur vos videre non possum?'
<P>
Dum dicit, manus quassabat; at nihil consecutum est, nisi quod procul infra
frons viridis agitabatur.
<P>
Quoniam evidenter manus eius sursum ad caput levari non poterant, caput ad
manus suas demittere tentavit. Reperire gavisa est collum suum velut
serpentem in diversas partes flecti.
<P>
Id modo flexibus decoris ex sua sententia deorsum curvaverat, et in frondem
se demersura erat, quam cacumina arborum, sub quibus dudum vagabatur, esse
invenit, cum sibilus acer eam se recipere coegit.
<P>
Columbus magnus in faciem eius involaverat, et violenter alis suis eam
pulsabat.
<P>
'Serpens!' Columbus vociferatus est.
<P>
'Serpens non sum!' Alicia iracunde dixit. 'Mitte me!'
<P>
'Serpentem te esse itero!' denuo Columbus inquit. Voce suppressiore
loquebatur, et singultu quodam addidit: 'Quamquam omnibus modis conatus
sum, nihil tamen eis placere videtur!'
<P>
'Non omnino coniectare possum quid dicere velis!' ait Alicia.
<P>
'Nidulare conatus sum in summis arboribus, deinde in ripae aggeribus,
deinde in saepibus,' Columbus porro negligenter dixit. 'Sed isti serpentes!
Nihil eis acceptum est!' Alicia magis magisque haesitabat; sed nihil
amplius dicere constituit dum Columbus finem faceret.
<P>
'Satis molestum est ova incubare,' ait Columbus. 'Sed diu noctuque ab
serpentibus praecavendum est! Trinum vero nundinum somnum capere non
possum!'
<P>
'Magnopere doleo quod vexatus es,' ait Alicia. Intellegere incipiebat quid
Columbus in animo haberet.
<P>
'Et cum primum procerissimam silvae arborem incolui, atque me denique tutum
ab eis fore statui,' Columbus voce etiam magis ululanti porro dixit,
'nimirum ei tortibus longis de caelo descendunt! Ei, serpens!'
<P>
'At me non esse serpentem itero,' ait Alicia. 'Immo sum -,
<P>
'Dicdum! Quid es?' ait Columbus. 'Video te aliquid fingere conari!'
<P>
'Sum puellula,' Alicia dubie dixit; nam quotiens eo die mutata esset
reminiscebatur.
<P>
'Scilicet probabile est!' Columbus maxima contemptione dixit. 'Equidem ego
complures puellulas olim vidi; nullam autem tanta colli proceritate! Non
ita est; serpens es, ne igitur negaveris. Fortasse nunc dices te numquam
ovum gustavisse!'
<P>
'Certe ova gustavi,' ait verax Alicia. 'Sed puellae scilicet aeque ac
serpentes ova edunt.'
<P>
'Id non credo,' ait Columbus; 'si autem verum est, necesse est eas
serpentes quosdam esse. Nil amplius habeo quod dicam.'
<P>
Aliciae quidem haec notio nova erat; itaque aliquantulum temporis siluit.
Columbus igitur porro dixit: 'Certo scio te ova quaerere. Nil ergo mea
interest puellane an serpens sis!'
<P>
'Mea autem magni interest,' Alicia cito dixit. 'Sed reapse ova non quaero;
atque si ea quaererem, tua non cuperem, nam ova incocta mihi displicent.'
<P>
'Abi igitur!' Columbus morose dixit, dum in nidum suum considit.
<P>
Alicia inter arbores quantum poterat se demisit; collum eius identidem
ramis implicabatur, et saepe ei necesse erat
gradum sistenti id resolvere.
<P>
Mox recordata est se frusta boleti in manibus adhuc tenere; initio caute
facto, primo alterum, deinde alterum admordebat. Aliquando procerior,
aliquando humilior fiebat; denique ad iustam altitudinem se deminuit.
<P>
Diu ab iusta amplitudine longe afuerat; itaque haec principio mira
videbatur. Brevi tamen tempore ad id adsueta erat. Ut solebat, secum loqui
coepit.
<P>
'Dimidium confectum habeo eius quod in animo habebam. Omnes hae mutationes
me perturbant. Numquam certum mihi est qua forma ad tempus usura sim! Nunc
autem
redii ad iustam magnitudinem; nunc porro illum hortum amoenum intrare
oportet. Miror equidem quo modo id fieri possit! '
<P>
Dum haec dicit, in locum apertum ingressa est, ubi parva domus circiter
quattuor pedes alta erat.
<P>
'Quiqui hic habitant,' secum reputabat Alicia, 'handquaquam debeo ad eos
accedere dum tam magna sum. Non dubie terrorem eis incutiam!'
<P>
Frustum igitur dextrum denuo admordere coepit; nec prius ad domum accedere
ausa est, donec ad novem digitorum altitudinem se redegit.
<P>
<HR>
<HR>
<CENTER><TABLE BORDER=0 CELLSPACING=15 CELLPADDING=0 ALIGN=Center>
<TR>
	<TD><A HREF="alice.html">Alice in Wonderland</A>
	<TD><A HREF="contemp.html">Contemporary Latin</A>
	<TD><a href="index.html">The Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>

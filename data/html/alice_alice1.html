<HTML><HEAD>
<TITLE>Alice in Wonderland</TITLE>
</HEAD>
<BODY BACKGROUND="pap2.gif" BGCOLOR="#FFFFFF">
<BR>
<CENTER><FONT SIZE=6>ALICIA IN TERRA MIRABILI</FONT></CENTER>
<P>
<CENTER><FONT SIZE=5>Ludovici Carroll</FONT></CENTER>
<P>
<CENTER><FONT SIZE=4>Latine redditus ab eius fautore vetere gratoque
Clive Harcourt Carruthers</FONT></CENTER>
<P>
<HR>
<HR>
<FONT Size=4>
<P>
<CENTER><B>CAPUT PRIMUM</B></CENTER>
<P>
<CENTER><B>DESCENSUS IN CUNICULI CAVUM</B></CENTER>
<P>
<FONT SIZE=5>A</FONT>LICIAM iam incipiebat plurimum taedere iuxta sororem suam in ripa sedere
nec quidquam habere quod faceret.
<P>
Semel et saepius in librum oculos coniecerat quem soror legebat: sed ei
inerant nec tabulae nec sermones.  'Quid adiuvat liber,' secum reputabat
Alicia, 'in quo sunt nullae tabulae aut sermones?'
<P>
Itaque cogitabat (nempe ut lucidissime poterat, nam tempestate calida
torpebat semisomna) num operae pretium esset surgere et flosculos carpere,
modo ut sertum nectendo se delectaret, cum subito Cuniculus Albus oculis
rubris prope eam praeteriit.
Neque in eo erat quidquam magnopere dignum memoria: neque Aliciae valde
insolitum videbatur ut Cuniculum sibi loquentem audivit: 'Vae, vae! Sero
perveniam!'
<P>
Cum Alicia postea de hoc cogitaret, in mentem occurrit id debuisse sibi
mirum videri, sed id temporis omnia videbantur ordinaria.
<P>
Sed ut Cuniculus horologium parvulum re vera e sinu subuculae extractum
contemplatus usque festinavit, Alicia cito consurrexit.
<P>
In mentem enim eius subito incidit se numquam antea cuniculum vidisse qui
aut subucula indueretur aut horologium portaret quod ex ea extrahere posset.
<P>
Ita Alicia, curiositate ardens, Cuniculum trans pratum persecute in ipso
articulo eum conspicata est cito descendentem in cavum sub vepribus situm.
Non diutius morata, Alicia post eum descendit, ne cogitans quidem quo pacto
omnino rursus emergeret.
<P>
Aliquod spatium cuniculi cavum protinus recte porrigebatur velut fossa
subterranean deinde tam subito declive factum est ut Alicia, antequam se
sistere posset, inveniret se decidere quasi in profundissimum puteum.
<P>
Sed sive puteus profundissimus erat sive ea lentissime decidebat,
descendenti satis temporis ei erat ut circumspectaret et miraretur quid
proxime eventurum esset.
<P>
Primo conabatur infra despicere, ut discerneret quo adveniret.  Sed propter
obscuritatem nihil videre potuit.
<P>
Deinde observabat latera putei, quae plena armariis pluteisque esse
videbat: passimque mappae terrarum et tabulae de paxillis pendebant.
<P>
Praeteriens Alicia de uno pluteorum oram detraxit, titulo inscriptam
'Aureorum decoctio malorum'; at praeter spem vacua erat.  Et cum ollam manu
demittere nollet, ne quem infra interimeret, feliciter effecit ut, dum
praeterit, in unum armanorum eam deponeret.
'Eia!' secum reputavit Alicia, 'postquam ita longe decidi, de scalis delabi
nullius momenti erit! Quam fortem me esse putabunt omnes domi! Etiamsi enim
de summo tecto delabar, nullum verbum edam.' Quod prorsus veri simile sit!
<P>
Deorsum, usque deorsum cadebat.  An numquam finis sit decidendi?
<P>
'Nam miror quot milia passuum' inquit Alicia 'adhuc delapsa sim.  Me iam
oportet appropinquare ad mediam partem globi terrestris.  Cogita enim: fere
quater miliens milia passuum oportet esse.'
<P>
Complures enim huius generis res Alicia in schola didicerat; et quamquam
occasio minime opportune erat scientiae ostendandae, quod nemo aderat qui
eam audiret, tamen bonae exercitationi esse putabat haec iterare.
<P>
'Ita est,' inquit Alicia, 'id oportet esse spatium verum.  Sed quidnam
attigi Latitudinis vel Longitudinis?'
<P>
Omnino nesciebat quid significarent verba 'Latitudo' vel 'Longitudo', sed
ei videbantur verba grandiloqua esse.
<P>
Mox iterum loqui coepit: 'Demiror num prorsus per totum globum delapsura
sim.  Quam erit mirabile inter gentes emergere quae capitibus inversis
incedunt.  Antipathiae, credo, vocantur.'
<P>
Gratius ei erat quod re vera nemo nunc auscultabat, nam verbum
'Antipathiae' non omnino iustum videbatur.
<P>
'Sed plane necesse erit,' ait 'hos homines rogare quod sit nomen terrae.
Dic mihi, sis, domina, estne haec terra Nova Zealandia, an Australia?'
<P>
Et dum loquitur genu flectere conata est - quasi posset genu flectere
quisquam dum per aerem delabitur.  An tu, mi amice, id posses?
<P>
'Quam inscitam ea censebit me esse, si hoc rogabo! Rogandum vero non est.
Forte nomen terrae alicubi inscripturn videbo.'
<P>
Deorsum, usque deorsum cadebat.  Cum nihil allud esset quod faceret, Alicia
mox rursus loqui coepit.
<P>
'Dina certe hodie vesperi me desiderabit.' (Dina feles domestics erat).
'Spero patellam lactis vesperi ei dare eos non esse oblituros.
<P>
Dina cara, o si mecum hic infra adesses!
<P>
In aere, opinor, nulli sunt mures; fortasse tamen posses captare
vespertilionem, qui sane muris similis est. Sed miror num feles edant
vespertiliones.'
<P>
Alicia nunc incipiebat somno vinciri, et sibi usque dictitabat somniculose,
'Felesne vescuntur vespertilionibus?' et aliquando 'Vespertilionesne
vescuntur felibus?'
<P>
Quod enim neutrum explicare poterat, paulum intererat utro modo diceret.
<P>
Ei videbatur se somniculosam somniare incipere: se manibus iunctis cum Dina
deambulare eamque serio rogare, 'Verone, Dina, edisti umquam
vespertilionem?'-cum subito strepitu magno incidit in acervum virgarum
frondisque aridae. Terminus hic fuit casui.
<P>
Alicia, nihil laesa, cito surrexit. Sursum conspexit, sed supra omnia
obscura erant. Sed ante eam erat alter porticus longus: Cuniculus Albus
etiam erat in conspectus per eum properans.
<P>
Aliciae necesse erat festinare. Quam velocissime Cuniculum insecuta, forte
audivit eum dicere, ut in angulo viae deflexit, 'Per aures setasque meas,
quam sero sum!'
<P>
Quamquam minimo spatio Cuniculum sequebatur, cum in flexum se vertit, ille
e conspectu evanuerat.
<P>
Alicia erat in longo atrio lacunare non alto, quod lucernae a tecto ordine
demissae illustrabant.
<P>
Circum totum atrium erant fores, omnes obseratae; et postquam circuitum
fecit utriusque lateris atrii omnesque fores aperire tentavit, Alicia per
medium incessit maesta, nam mirabatur quomodo umquam evadere posset.
<P>
De improvise invenit mensulam tripedem vitro solido factam; in ea nihil
erat praeter clavem auream perparvam, qua primo Alicia putavit se posse
fores quasdam atrii aperire.
<P>
Eheu! Sive machinatio serarum nimis magna, sive clavis nimis parva erat,
certo haec nullas fores aperuit.
<P>
Cum tamen bis circumiisset, invenit aulaeum humile quod antea non
animadverterat. Post hoc erat ianua parva, fere digitos quindecim alta.
Clave aurea parvula ad machinationem accommodate, Alicia gaudio maximo eam
aptam esse invenit.
<P>
Ianua reclusa foramen praebuit in parvum transitum, non multo maiorem quam
muris cavum.
<P>
Alicia, genibus subnixa, per transitum conspexit hortum multo amoenissimum.
<P>
Quantum gestiebat evadere ex illo atrio obscuro et inter flores purpureos
fontesque frigidos pervagari! Sed ne caput quidem per ianuam protrudere
poterat.
<P>
'Etiamsi reapse caput meum transeat,' puella infelix secum reputabat, 'id
minimo usui sit sine umeris. Utinam me comprimere possem velut telescopium!
Id possem, credo, si tantum facere scirem initium.'
<P>
Tot vero mira nuper acciderant ut Alicia credere coepisset paucissima re
vera fieri non posse.
Non usui videbatur esse Aliciae ad ianuam parvam permanere, itaque ad
mensulam rediit. Speravit enim se in ea alteram clavem inventuram esse, aut
saltem librum praeceptorum, quibus usi homines comprimerentur velut
telescopia.
<P>
Nunc ibi invenit ampullam parvam ('Certo non hic erat antea,' inquit
Alicia), cuius circum cervices alligatus est titulus chartaceus. In eo
magnis litteris belle scriptum est: HAURI ME.
<P>
Facile erat dicere 'HAURI ME'; sed Alicia, prudens puella, raptim
obtemperare noluit. 'Prius potius scrutabor,' inquit, 'notamne ampulla
habeat "venenum" necne.'
<P>
Fabellas enim delicatas quasdam legerat, in quibus scriptum est pueros
ambustos esse vel feris devoratos vel alios casus molestos passos esse,
tantum quod reminisce nollent quas rationes agendi simplices amici
praecepissent.
<P>
Exempli gratia: 'Ferrum calore candens aduret si diutius aequo id tenebis.'
<P>
Aut 'Si digitum cultello gravius inseces, plerumque sanguine fluit.'
<P>
Et (quod Alicia bene meminerat) 'Si multum bibas ex ampulla verbo "venenum"
notata, serius aut citius stomacho grave est.'
<P>
Cum autem huic ampullae nota 'venenum' non inesset, Alicia, gustare ausa,
potionem suavissimam esse sensit.
<P>
Saporem vero quodammodo mixtum habebat: repraesentabat enim scriblitam
cerasorum - et lacticinia - et cydonia - et carnem gallinaceam assam - et
cuppedia - et panem tostum butyro illitum.
<P>
Alicia brevi tempore potionem exhausit.
<P>
'Eia! Sensu quam insolito afficior!' inquit Alicia. 'Videor comprimi velut
telescopium!'
Atque ita erat. Nunc tantum decem digitos alta fuit. Hilaris ergo vultu
erat quod iam esset satis alta ad hortum amoenissimum per parvam ianuam
intrandum.
<P>
Primo tamen paulisper exspectabat si amplius se contraheret. Hoc enim facta
est aliquanto timidior.
<P>
'Cogitadum,' sibi dixit. 'Ad extremum fieri possit ut candelae modo
exstinguar. Qualis tunc futura sim demiror.' Et sibi fingere conata est
flammulae candela exstincta formam. Non enim meminerat se umquam talem rem
vidisse.
<P>
Paulo post, quoniam nihil amplius accidit, statuit nulla mora in hortum
ire. Vae miserae Aliciae! Ut ad ianuam advenit, se clavem auream parvulam
reliquisse invenit. Regressaque ad mensam ad eam repetendam, nullo modo
poterat eam contingere, quamquam per vitrum eam perspicue videre poterat.
<P>
Quam maxime poterat, conabatur pede uno mensae eniti: at vero nimis
lubricus erat. Conatibusque defatigata, puellula misera considit
lacrimasque fudit.
<P>
'Tacedum: inane est sic lacrimare! ' sibi dixit severe Alicia. Te hortor ut
extemplo desinas! '
Plerumque quidem se optime admonebat (raro tamen ipsa monitis utebatur):
aliquando tam aspere se increpabat ut etiam fleret.
<P>
Tempore quodam (sic recordabatur) se alapis caedere conata est, quod pila
ludens nullo alio competitors contra se ipsam fallaciter egisset. Nam
Aliciam lusus insolitus delectabat, quo duos homines se esse simulabat.
<P>
'Sed vanum est' Alicia meditabatur, 'nunc simulare me esse duos homines!
Vix satis mei superest ex quo homo unus eo nomine dignus fiat.'         Mox
conspicata est cistellulam vitream sub mensa sitam;     qua reclusa
placentam parvulam invenit, in qua verba 'VESCERE ME' uvis passis belle
notata sunt.
<P>
'Esto, vescar ea,' inquit Alicia, 'et si me proceriorem faciet, clavem
contingere potero: sin humiliorem, per ianuam reptere potero. Utroque modo
in hortum perveniam; et mea nihil interest utrum fiat.'
<P>
Paululum edit, sibique anxie dixit: 'Utram in partem cresco? Utro?' In
summo capite manum tenebat, ut discerneret quam in partem mutaretur.
<P>
Praeter exspectationem sensit se nec maiorem nec minorem fieri. Nempe hoc
plerumque fit cum placentam edas.
<P>
Sed Alicia exspectare adsueverat nil praeter insolita; itaque prorsus
ieiunum et insulsum esse videbatur omnia cotidiano modo continuari. Initio
igitur facto Alicia mox devoravit placentam.
<P>
<HR>
<HR>
<CENTER><TABLE BORDER=0 CELLSPACING=15 CELLPADDING=0 ALIGN=Center>
<TR>
	<TD><A HREF="alice.html">Alice in Wonderland</A>
	<TD><A HREF="contemp.html">Contemporary Latin</A>
	<TD><a href="index.html">The Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>
